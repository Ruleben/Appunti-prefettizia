---
aliases:
  - terzo settore
  - onlus
  - impresa sociale
  - imprese sociali
tags:
  - ConcettiGenerali/PersoneGiuridiche/Associazioni
  - TerzoSettore
---

# Associazioni, fondazioni e Terzo Settore

Associazioni e fondazioni possono svolgere attività di impresa, non essendovi una espressa disposizione normativa in tal senso – purché lo facciano secondo le previsioni contenute nel Libro V del Codice Civile. Questa possibilità crea però un problema di compatibilità con la natura degli enti predetti, in quanto si tratta di soggetti che non possono perseguire fini di lucro. 

La soluzione a questa contraddizione può però essere trovata negli articoli che compongono lo “*Statuto dell’imprenditore commerciale*”, ossia gli artt. 1095, 2082 e 2901 c.c., con le relative eccezioni.[^1] 

Sulla applicabilità dello *Statuto* alle associazioni e fondazioni che svolgono attività di impresa vi sono due interpretazioni:
1. la prima è quella **restrittiva**, che lo ritiene applicabile solo se l’attività imprenditoriale è **esclusiva, o quantomeno prevalente**;
2. la seconda invece è quella **estensiva**, che non richiede la prevalenza dell’attività d’impresa. Elemento di discrimine, in questa seconda interpretazione è quindi quello del **lucro** – che deve essere presente affinché si possa applicare la normativa del regime imprenditoriale all’associazione/fondazione. 

## Le tipologie di lucro

Si rende necessario, quindi, distinguere tra le due tipologie di lucro che è possibile conseguire nello svolgimento dell’attività imprenditoriale: il **lucro soggettivo** e il **lucro oggettivo**. Nella normale attività di impresa di cui al Libro V del Codice Civile, si ha essenzialmente il **lucro soggettivo**: i partecipanti all’attività imprenditoriale (soci) perseguono un proprio interesse personale nella forma dell’ottenimento di un profitto dai risultati di gestione dell’attività; il **lucro oggettivo**, che caratterizza il Terzo Settore, invece, consiste nell’ottenimento di un profitto che è integralmente reimpiegato nell’attività d’impresa stessa, <u>senza redistribuzione degli utili</u>.[^2]

> <font color=green>Nel caso delle imprese sociali si è quindi davanti a un’attività sostanzialmente d’impresa, finalizzata all’ottenimento di un profitto, che opera secondo i dettami del c.d. <i>Statuto dell’imprenditore commerciale</i>, ma in cui non si ha la redistribuzione degli utili tra i partecipanti al capitale sociale. </font>

# La natura ibrida dell’impresa sociale

Gli ETS nascono da un contratto, al quale chiunque può associarsi, o recedere; data la natura ibrida di tali Enti, si pone il problema della disciplina applicabile in tema di partecipazione e, in particolare, in tema di recesso, caso nel quale le [[Associazioni]] si differenziano in modo sostanziale rispetto ai contratti in generale: l’art. 1373, infatti, non prevede la libertà di recedere unilateralmente dal contratto ai sottoscrittori, possibilità che è invece sempre garantita ai partecipanti a una [[Associazioni|associazione]]. Risulta, invece, (parzialmente) assimilabile la previsione del recesso per grave [[inadempimento]] (art. 1455 c.c.), che trova la propria trasposizione nell’art. 24 c.c., che prevede l’espulsione dell’associato per gravi violazioni dello statuto associativo.

Con il D. Lgs. 155/2006 si è modificata la tradizionale distinzione tra [[Associazioni|associazione]] e società basata sulla presenza del lucro tramite l’introduzione della figura dell’*impresa sociale*. La venuta meno della distinzione basata sullo scopo di lucro crea però il problema del **fallimento dell’impresa sociale**: la società con scopo di lucro può essere soggetta a fallimento, essendo questo previsto nell’ambito del c.d. *rischio di impresa*; l’impresa sociale, invece, data la sua particolare **natura di attività *no-profit*** (nonostante la forma societaria mutuata dal Libro V del Codice Civile) **è protetta dal fallimento**.[^3] 
 
Questa particolare condizione delle imprese sociali, che rappresenta un *vulnus* per la posizione giuridica dei creditori dell’impresa stessa, ha condotto il legislatore a elaborare la disciplina della *liquidazione protetta*, con la quale si rende possibile tutelare l’interesse del creditore senza ledere al contempo la funzione sociale svolta dalla ONLUS soggetta alla procedura fallimentare. 

## Terzo Settore e concorrenza negli appalti

L’attività delle imprese sociali e degli altri soggetti ricadenti nella macro-categoria del Terzo Settore ha rappresentato un consistente problema per quanto riguarda la tutela della concorrenza, soprattutto quanto questi soggetti partecipavano ad appalti per l’affidamento di servizi o forniture da parte di Comuni o altri Enti pubblici, in quanto le imprese sociali godono di particolari agevolazioni fiscali, dell’accesso a forme di finanziamento pubblico e semplificato, e non sono soggette al normale regime del fallimento delle imprese commerciali – problema che si incontra anche in attuazione del diritto europeo, secondo la cui disciplina può risultare anomala l’offerta presentata dall’ETS. 

# La riforma degli Enti del Terzo Settore (E.T.S.) – 2017

Le imprese sociali nascono dalla ibridazione tra le forme giuridiche del Libro I e quelle del Libro V del Codice Civile – che erano sempre state considerate come forme giuridiche tra di loro incompatibili; con questa nuova forma organizzativa, invece, viene a esistenza un soggetto economico (produttivo di lucro oggettivo) che però non ha necessariamente la forma imprenditoriale di cui al libro V c.c. (es. associazione, oppure organizzazione ecclesiastica, etc.). 

Con il D. Lgs. 155/2006 il Legislatore ha definito quelli che sono gli *aspetti primari* per caratterizzare l’impresa sociale: la definizione di **utilità sociale** (art. 2), l’**assenza di scopo di lucro** (art. 3),[^4] e le previsioni della **responsabilità patrimoniale** (art. 6). 

Le imprese sociali sono state oggetto di numerose riforme dopo la loro creazione nel 2006, motivo per cui nel 2017 il Legislatore ha ritenuto di procedere alla sistemazione della scomposta normativa esistente tramite il *Testo Unico degli Enti del Terzo Settore* (2017).

Ulteriori modifiche a questa disciplina sono state introdotte con il **D.L. 34/2019**, convertito, con modificazioni, dalla L. 58/2019, intervenendo sul testo della L. 177/2017, che è divenuta così ufficialmente il c.d. *Testo Unico del Terzo Settore*, o **Codice del Terzo Settore**, raccogliendo all’interno di un unico *corpus* normativo l’intera disciplina esistente in materia. Di particolare rilievo sono l’espresso richiamo, nell’art. 1 del nuovo T.U., ai fondamenti costituzionali dell’attività degli Enti del Terzo Settore (in particolare, all’art. 2 Cost.), e l’elencazione delle tipologie di enti cui trova applicazione questa normativa, introducendo il **Registro Unico del Terzo Settore**. 

## La responsabilità patrimoniale degli ETS

Agli ETS che adottano le forme delle società commerciali (Libro V), e che sono quindi iscritti nel Registro delle Imprese, si applicano le disposizioni riguardanti la responsabilità patrimoniale per le società commerciali (*[[Autonomia patrimoniale e soggettività giuridica|autonomia patrimoniale perfetta]]*); fa eccezione a tale previsione il caso di **perdite patrimoniali superiori a 1/3 della capacità dell’ente**, caso in cui trova applicazione il principio dell’*apparentia iuris* di cui all’art. 38 c.c. – impegnando, in solido con l’ETS anche i soggetti che hanno con le proprie azioni, in nome e per conto dell’ente, provocato tale perdita. 

Differentemente dalle società commerciali, gli ETS non sono soggetti alla regolare disciplina del fallimento, cui il legislatore – anche in considerazione della loro particolare funzione di sussidiarietà orizzontale (art. 15) – ha riservato un trattamento più favorevole, con l’attuazione della c.d. *liquidazione coatta amministrativa*, che costituisce una procedura meno lesiva e gravosa. 

# L’abuso della forma <i>no-profit</i>

Una delle principali “patologie” che affliggono il mondo il mondo del *no-profit* è l’**abuso della forma della impresa sociale da parte di società a tutti gli effetti commerciali e lucrative**: introdotto come strumento per favorire lo sviluppo di attività di assistenza sociale e simili in settori in cui vi era stata una riduzione dell’intervento statale, garantendo al contempo alle associazioni e fondazioni impegnate in tali attività un modo per rientrare delle spese sostenute per le prestazioni erogate, è divenuto in poco tempo oggetto di abuso da parte di molteplici imprenditori.[^5] 

## Le sanzioni previste

Qualora venga scoperta la natura soggettivamente lucrativa dell’attività di una finta O.N.L.U.S., questa viene privata della forma “protetta” e considerata a tutti gli effetti **una società semplice**,[^6] lasciandone i soci direttamente esposti alle pretese dei creditori nell’ambito della successiva procedura fallimentare a carico dei predetti soggetti (*ex* art. 1 Legge Fallimentare). 

A queste situazioni può trovare inoltre applicazione la disciplina sanzionatoria prevista dal D. Lgs. 231/2001 per le parti riguardanti la mancata *legal compliance* e per la violazione dei *doveri di sorveglianza*, che si sommano alla sanzione della conversione in società semplice sopra esposta. 

Se nell’associazione vi erano soggetti che erano all’oscuro (in modo dimostrabile) dell’illecita spartizione degli utili effettuata dagli altri amministratori, questi non sono considerati “colpevoli”, e resta applicata loro la normale disciplina delle obbligazioni contratte dall’associazione/fondazione. 

## I limiti della procedura sanzionatoria

La procedura fallimentare applicata in via sanzionatoria per le false associazioni impiegate come schermo per attività lucrative incontra un limite essenziale nell’art. 38 c.c., che disciplina, appunto, i rapporti patrimoniali esterni dell’[[I soggetti giuridici non riconosciuti|associazione non riconosciuta]], e nell’art. 1 della Legge Fallimentare, che esclude dal fallimento i soggetti pubblici. 

Una volta rimosso lo schermo dell’ONLUS, e scoperto che ci si trova in realtà davanti a una impresa commerciale (*principio della prevalenza della sostanza sulla forma*), quello che rimane è **società semplice non registrata** (*società semplice di fatto*), che viene assoggetta a fallimento coatto. Tale procedura fallimentare, come cennato poc’anzi, incontra però il limite dell’art. 38 c.c., nel quale è disposto che **solo i soggetti che hanno assunto obbligazioni in nome e per conto dell’associazione siano considerati come illimitatamente responsabili per la soddisfazione di tali obbligazioni**, ai quali è quindi è applicata la disciplina dell’**art. 147 della Legge Fallimentare** (*società con soci a responsabilità illimitata*).

> Il creditore che abbia scoperto la natura fittizia dell’associazione, e voglia rivalersi sulla stessa per la soddisfazione del proprio credito potrà, come visto sopra, applicare il combinato degli artt. 38 c.c. e 147 Legge Fallimentare. 

Tale possibilità è stata oggetto di dibattito in dottrina, con lo sviluppo di tre correnti di pensiero principali in materia:
1. La prima, favorevole al creditore, ritiene che lo svolgimento dell’attività commerciale crei un **legittimo affidamento** nel ceto creditorio, che può quindi a ragione chiedere il fallimento dell’associazione secondo il combinato degli artt. 38 c.c. e 147 Legge Fallimentare, salva la sussistenza di situazioni patologiche che impongano l’applicazione dell’art. 1 Legge Fallimentare. 
2. Una seconda corrente di pensiero ritiene, invece, che l’applicazione analogica dell’art. 147 Legge Fallimentare, come effettuata in combinazione con l’art. 38 c.c., non sia possibile, in quanto **norma eccezionale** derogante la previsione di cui all’art. 1 della Legge Fallimentare; a sostegno di questa tesi giunge il fatto che l’applicazione dell’art. 147 cit. implica la necessità (quantomeno teoricamente) di avviare le contestuali procedure previste dalla normativa penale in caso di fallimento – ma questo è reso impossibile dal **divieto di analogia delle norme penali**.  
3. La terza corrente di pensiero ritiene che il Legislatore, nella sua ultima riforma della Legge Fallimentare, abbia voluto **esplicitamente escludere dall’applicazione dell’art. 147 le associazioni**, tanto più che la predetta revisione è **successiva** alla *Riforma degli Enti del Terzo Settore* del 2006.

[^1]: L’art. 2082 c.c., ad esempio, prevede la non iscrizione al Registro delle Imprese delle società pubbliche. 
[^2]: Nelle c.d. ***imprese sociali*** tale *modus operandi* è previsto a livello statutario, e rappresenta uno dei caratteri essenziali che definisce il mondo dell’impresa *no-profit*. 
[^3]: Proprio in considerazione del ruolo sostitutivo svolto dai soggetti senza scopo di lucro in settori “abbandonati” dallo Stato a seguito delle *spending review*, questi soggetti devono essere tutelati dalla possibilità di fallire, lasciando conseguentemente impresidiati settori importanti dell’assistenza alla popolazione che non possono essere garantiti altrimenti. 
[^4]: Nelle E.T.S. il lucro è unicamente **oggettivo**, ossia deve essere totalmente re-investito a copertura delle spese di gestione dell’attività e per eventuali attività di investimento, mentre **è escluso il lucro soggettivo** – ossia non è possibile la suddivisione degli utili. Tale esclusione deve essere anche prevista nello statuto della associazione, facendo espressamente riferimento al divieto di redistribuzione occulta degli utili — per cui gli amministratori e i professionisti non possono ricevere una retribuzione superiore a quella prevista per il settore, e non possono essere previsti stipendi superiori alle previsioni del CCNL per i dipendenti. 
[^5]:  Associazioni e fondazioni hanno dei regimi fiscali agevolati, che devono essere considerati nella valutazione dell’elemento del lucro. 
[^6]: La società semplice non ha obbligo di registrazione (non è, cioè, sottoposta al regime della *[[pubblicità costitutiva]]*), e quindi è la forma più adatta a “prendere il posto” della finta società senza scopo di lucro; inoltre, tale trasformazione ha anche un fine punitivo nei confronti dell’imprenditore abusivo, che è così esposto personalmente e illimitatamente alle pretese dei creditori per gli obblighi assunti dalla società. 