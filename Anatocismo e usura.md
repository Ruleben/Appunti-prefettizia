# Anatocismo e usura
#Diritto_Civile/Contratti/Usura 

Anatocismo ed usura sono legati a doppio filo, anche perché l’anatocismo è considerato come il preludio dell’usura bancaria: è un meccanismo per cui gli intessi maturati (scaduti) vanno a sommarsi al capitale dovuto, e vanno a formare la base per gli intessi dovuti nelle rate successive (**capitalizzazione degli interessi**). Questo meccanismo è molto limitato all’interno del Codice Civile tramite l’art. 1283 c.c., in quanto raggiunge potenzialmente lo stesso obiettivo dell’usura sul medio-lungo periodo. 

Mentre l’usura è punita dal punto di vista civile, penale e amministrativo (vedi sportelli antiracket e antiusura), è possibile ricorrere alla pratica anatocistica, che si qualifica come *prassi usuraia*: il tasso di interesse è sotto il tasso usuraio, ma tramite il meccanismo della capitalizzazione fa si che il rimborso della rata diventi impossibile. Da questo deriva la necessità di applicare la disciplina antiusura anche alle prassi anatocistiche:
- parte della dottrina e della giurisprudenza ritengono che, per estensione, sarebbe necessario applicare le pratiche antiusura per gli interessi moratori anche alle pratiche anatocistiche, valutando se, in presenza di anatocismo, non si sia superata la soglia dell’usura. 
- altra parte della dottrina, invece, ritiene sussistere una forma di incompatibilità logica tra usura ed anatocismo, partendo dal presupposto che l’interesse, per via del fenomeno anatocistico, diventa capitale – e non è più quindi interesse. Applicandosi la disciplina antiusura agli interessi corrispettivi (obbligazione accessoria) e, secondo recente giurisprudenza (Cassazione, S.U., 2020), anche a quelli moratori, non è possibile estenderla anche al capitale (obbligazione principale) in cui vanno a confluire gli interessi capitalizzati; inoltre, prosegue questa interpretazione, l’anatocismo è già disciplinato dall’art. 1283 c.c. e dall’art. 120 T.U.B., quindi non è necessario/possibile un ulteriore intervento espansivo. {la disciplina dell’usura è una disciplina eccezionale, e quindi non estensibile per analogia}

# L’anatocismo

Per definire il concetto di anatocismo è necessario innanzitutto distinguere tra **capitalizzazione degli interessi**, consistente nell’operazione di trasformazione degli interessi in capitale, il quale, aumentato nell’importo, produrrà maggiori interessi, e l’**anatocismo**, definito dall’art. 1283 c.c. come *la produzione degli interessi sugli interessi* (definizione che era presente all’art. 120 del Testo Unico Bancario fino alla riforma del 2016, che ha rimosso questa specificazione ritenendola superflua).

Il generale divieto di anatocismo previsto dal Codice mira quindi a perseguire due obiettivi: da un lato, evitare l’abuso da parte del creditore della posizione di forza rispetto al debitore debole tramite l’imposizione di clausole anatocistiche che possano impedire l’effettivo pagamento del debito, e dall’altro prevenire il rischio che il debitore assuma un debito senza poterne conoscere in anticipo l’effettiva entità.

## Il fenomeno usuraio

Fino al 1996 al fenomeno usuraio era applicata una norma del 1815, che si limitava a stabilire che nel caso in cui fosse dimostrata la situazione di usurarietà, le conseguenze civilistiche erano la nullità della clausola usuraia e la sua sostituzione con gli interessi legali, sulla base del combinato disposto degli artt. 1339 e 1419 c.c., o il ricorso alla rescissione – si riteneva che l’usura fosse frutto dell’approfittamento dello stato economico di bisogno della vittima, da cui la fattispecie era ricondotta all’art. 1448 c.c..

Negli anni ‘90 il legislatore affronta il mutamento che si è verificato nel mondo dell’usura, sempre più diffusa tra gli strumenti utilizzati dalla criminalità organizzata per aumentare il proprio controllo sull’economia e sulla società. In quest’ottica vi è la riforma del Codice Penale e la modifica dell’art. 644 c.p., con la **oggettivizzazione della disciplina antiusura**: mentre prima era necessario dimostrare lo sfruttamento dello stato di bisogno (approccio soggettivistico), ora si considera l’usura al superamento di un certo tasso-soglia (l’usura diventa quindi un reato-soglia), con l’eccezione rappresentata dalla c.d. *usura impropria*, che si ha quando il tasso non supera la soglia stabilita, ma vi si avvicina molto, e si può quindi ritenere che vi sia stato un approfittamento delle condizioni di bisogno economico. Dal punto di visto civilistico, il rimedio non è più la sostituzione dell’interesse usuraio con gli interessi legali, ma la totale rimozione degli stessi (una sorta di *sanzione civilistica*), con una conversione del contratto da oneroso a gratuito. 

Al fine di gestire questo fenomeno, viene introdotto il concetto di **tasso-soglia**, fissato trimestralmente dal MEF in base ad una rilevazione che tiene conto del **tasso effettivo globale medio** (TEGM) dalla Banca d’Italia per ogni tipo di operazione, e che viene reso noto al pubblico tramite appositi strumenti di pubblicità. 

Se dal punto di visto penalistico non è più necessario dimostrare la situazione di approfittamento, dal punto di vista civilistico il ricorso alla rescissione diviene un rimedio marginale, essendo la sanzione della conversione da contratto oneroso a contratto gratuito, che è meglio rispetto alla rescissione (anche per quanto riguarda l’onere della prova, nonché per la possibilità da parte del creditore di ricondurre il contratto ad equità per evitarla). Inoltre, il meccanismo di cui all’art. 1815 c.c. non ammette repliche o contraddittorio, è un meccanismo automatico che si configura con carattere sanzionatorio civilistico. 

Se il meccanismo in parola è una sanzione, richiede però l’applicazione dei principi c.d. pan-penalistici, come la tassatività, del divieto di analogia (essendo una norma eccezionale che si pone in deroga al principio di autonomia contrattuale *ex* art. 1322 c.c.), e la riserva di legge prevista dall’art. 23 Cost., che rispecchia in ambito civilistico il divieto di analogia dell’art. 25 Cost. per le discipline penalistiche. 

## Ambito di applicazione della disciplina anti-usura

La disciplina anti-usura si applica a contratti che hanno ad oggetto il pagamento di somme di denaro a cadenza periodica, quindi le disposizioni della L. 108/1996 si applicano solo alle prestazioni pecuniarie, e quindi le disposizioni riformate dell’art. 644 c.p. e dell’art. 1815 c.c.; esistono poi delle altre forme di usura non pecuniarie (come quella professionale, o l’approfittamento dello stato di bisogno, come l’usura reale) o monetarie non periodiche (ossia *una tamtum*) cui si applica la vecchia disciplina di cui all’art. 1448 c.c., ossia la disciplina sulla rescissione. Affinché trovi applicazione questa disciplina è richiesta la sussistenza delle condizioni della lesione *ultra dimidium* e dell’approfittamento; l’approfittamento è *in re ipsa* nell’usura professionale e reale, però potrebbe mancare il requisito della lesione *ultra dimidium*. In questo caso non si possono applicare né, ovviamente, i rimedi introdotti dalla riforma normativa della L. 108/1996, né è possibile il ricorso alla rescissione. 

Non è possibile l’applicazione dell’art. 1815 c.c. in via analogica, trattandosi di una norma eccezionale a carattere sanzionatorio; altresì non trova applicazione il ricorso alla disciplina della nullità virtuale (art. 1418 c.c.), perché creerebbe uno squilibrio tra la lesione *infra dimidium*, che sarebbe così sanzionata con la nullità (ove la legge non disponga diversamente, art. 1418 c.c., comma 1), e la lesione *ultra dimidium* che avrebbe invece come rimedio la rescissione del contratto, sanzione meno grave della nullità.

Sarebbe possibile applicare l’art. 644, comma 3 c.p., che – a differenza dei primi due commi, in cui l’usura è considerata un reato-contratto – qualifica l’usura ancora come un “reato in contratto”, in quanto continua a richiedere la situazione di approfittamento (richieste sproporzionate) nella stipula del contratto.

> Nel diritto civile si distingue tra “reato-contratto”, nel quale il disvalore penale è espresso rispetto al contenuto del contratto, al regolamento contrattuale, che è disapprovato dal regolamento penale (come nella nuova interpretazione dell’usura)  e “reato in contratto”, come nel caso dell’art. 644, comma 3 c.p., in cui il disvalore penale non è espresso rispetto al contenuto del contratto, ma rispetto al modo in cui le parti sono addivenute al contratto – nello specifico nel caso in cui vi è l’approfittamento della parte forte rispetto alla parte debole. 

Se l’usura è considerata, come nel caso dell’approfittamento di cui all’art. 644, comma 3 c.p., come un reato in contratto, si ha come sanzione tipica il risarcimento del danno, trattandosi di un comportamento scorretto pre-contrattuale. Si potrebbe quindi immaginare la sussistenza di una responsabilità pre-contrattuale ex art. 1337 c.c. da parte dell’usuraio: il contratto resta quindi valido (essendo una violazione di regole di comportamento, che non incidono sulla validità del contratto) e quindi non si può procedere alla rescissione per lesione (essendo una situazione di lesione infra dimidium), né sarà applicabile l’art. 1815 c.c.. 

Il contratto resta quindi valido, ma si è in presenza di una responsabilità pre-contrattuale ex art. 1337 c.c., motivo per cui il soggetto debole del rapporto usuraio potrà non solo conservare la prestazione (eventualmente) ottenuta, ma chiedere anche un risarcimento del danno per via dell’approfittamento di cui è stata vittima (quale risarcimento per gli interessi usurai).

[^1]: Imprenditore, risparmiatore abituale, creditore occasionale, consumatore. 
[^2]: Nel modello delle griglie non era ammessa prova del contrario, con grave compressione del principio dell'onere della prova.
[^3]: Misura prevista a tutela del piccolo creditore, che si trova a dover subire le conseguenze di un altrui inadempimento. Art. 17, comma 1, D.L. 132/2014. 