# L’azione risarcitoria avverso la pubblica amministrazione

## I rapporti tra azione di annullamento e azione risarcitoria: la questione della “pregiudiziale” amministrativa

Prima dell’entrata in vigore del c.p.a. era dibattuta la necessità della c.d. "*pregiudizialità*", ossia la necessità che il G.A. avesse proceduto all’annullamento dell’atto lesivo quale requisito per la condanna dell’amministrazione al pagamento del risarcimento.  

Ante-c.p.a., la giurisprudenza era pressoché unanime sulla inammissibilità della azione risarcitoria autonoma, in quanto avrebbe consentito il ricorso (in via incidentale) anche oltre lo scadere del termine decadenziale, con conseguente possibilità di mettere in discussione la legittimità di un atto amministrativo anche oltre il termine e senza la possibilità di contraddittorio per i controinteressati (essendo una questione incidentale). 

Tale posizione fu però criticata dalla Corte di Cassazione, favorevole alla tesi dell’autonomia tra le due azioni, essendo la azione risarcitoria e quella avverso l’atto considerato illegittimo due azioni distinte ed originate l’una da un diritto soggettivo (risarcimento del danno ingiusto) e l’altra da un interesse legittimo (provvedimento illegittimo). L’interpretazione delle S.U. della Cassazione è stata in un certo senso ripresa dal legislatore nell’art. 30 c.p.a., che prevede l’azionabilità dell’azione risarcitoria indipendentemente dall’azione di annullamento del provvedimento amministrativo lesivo, entro un termine di 120 giorni (dall’emanazione dello stesso). 

## La disciplina dell’azione risarcitoria nel Codice del Processo Amministrativo

La previsione dell’**art. 30, comma 3, c.p.a.** del termine decadenziale di 120 giorni[^1] decorre dal giorno in cui il fatto dannoso si è verificato, o dal momento in cui si è venuti a conoscenza del provvedimento causa del danno; se è già stata proposta **azione di annullamento**, l’azione risarcitoria deve essere proposta tramite lo strumento dei *motivi aggiunti* (nel corso del procedimento) o, comunque, *entro 120 giorni dal passaggio in giudicato della sentenza* (art. 30, comma 5, c.p.a.).

L’**azione risarcitoria amministrativa**, [[azione risarcitoria |al pari di quella civilistica]], prevede la valutazione da parte del giudice del comportamento tenuto dal ricorrente: il mancato esperimento dell’azione di annullamento, o delle altre azioni previste dal diritto amministrativo per l’attivazione dell’autotutela amministrativa (c.d. *invito all’autotutela*), è da valutarsi alla stregua del **mancato compimento delle azioni che avrebbero potuto mitigare il danno con l’[[ordinaria diligenza]]**.[^2]

Parimenti, non è consentito al giudice amministrativo agire d’ufficio pronunciando una decisione a carattere risarcitorio una volta riconosciuta l’illegittimità di un atto per il quale era stata proposta un’azione demolitoria, anche se dall’annullamento emergano gli effetti pregiudizievoli del provvedimento annullato (**Consiglio di Stato, Adunanza Plenaria, 13 aprile 2015, n. 4**). 

## La proponibilità della domanda risarcitoria in ottemperanza

L’**art. 112 c.p.a.** prevede al comma 3 la possibilità di proporre, in sede di giudizio di ottemperanza, anche *l’azione di risarcimento dei danni derivanti dalla mancata esecuzione, violazione o elusione del giudicato*. 

## Ammissibilità del giudizio prognostico a fini risarcitori

Non vi sono dubbi sul **giudizio prognostico per l'attività vincolata o quasi vincolata** (ad esempio, *esatto adempimento* o *silenzio inadempimento*). Gli artt. 31 e 117 c.p.a. prevedono che **il giudice possa sempre interevenire nei casi a basso tasso di discrezionalità**, e quindi anche la tutela risarcitoria (sia in forma specifica che per equivalente monetario) è più semplice.  
Molto più complessa è la situazione di **decisioni discrezionali**: in questi casi, infatti, il giudice dovrebbe ripercorrere il procedimento istruttorio seguito dalla amministrazione, e dedurre l'esistenza o meno del bene della vita sottostante. Ne deriva che il giudizio risarcitorio sarebbe una sovrapposizione del G.A. alla riserva di amministrazione. 

### Prima tesi dottrinaria

**Il giudizio prognostico non è possibile in caso di provvedimenti discrezionali** (*discrezionalità pura*) **né in caso di discrezionalità tecnica** (caratterizzata da una riserva di valutazione in favore della commissione valutatrice), in quanto il giudice dovrebbe *sindacare sul merito della valutazione* adottata dall’amministrazione, andando molto oltre i limiti del **sindacato di legittimità** (*sindacato debole* o *ab estrinsceco*) sulla coerenza o meno della scelta adottata: solo in caso di irragionevolezza palese il giudice potrebbe entrare anche nel merito. Alla luce di questa considerazione, non è possibile un sindacato sulla discrezionalità nemmeno ai fini risarcitori in caso di decisione discrezionale. 

### Seconda tesi dottrinaria

La negazione a prescindere del sindacato del giudice amministrativo sui provvedimenti discrezionali andrebbe a vanificare tutta la costruzione costituzionale-giurisprudenziale sulla risarcibilità dell'interesse legittimo, per cui deve essere possibile eseguire un giudizio prognostico che consenta di sindacare anche nel merito la decisione dell’amministrazione, ma solo a fini risarcitori: **il giudice non rivaluta la scelta amministrativa, ma si limita a valutare la sussistenza del diritto al risarcimento** (che è un potere attribuito al giudice, e non travalica il limite dell'amministrazione attiva); non impatta in nessun modo su quella che è la discrezionalità pura o tecnica sottoposte alla riserva di amministrazione. 

### Terza tesi dottrinaria

La terza tesi riconosce la possibilità di ricorrere al giudizio prognostico, ma limita la sua applicabilità al solo caso del risarcimento da perdita di [[#Il tema della *chance*|chance]]. 

## La tutela per il danno da ritardo o da silenzio

- adozione tardiva di un provvedimento sfavorevole (c.d. *danno da mero ritardo*)
- adozione del provvedimento favorevole, ma in ritardo
- inerzia (mancata adozione del provvedimento richiesto)

La tutela risarcitoria per il "*mero ritardo*" è stata oggetto di dibattito in dottrina e in giurisprudenza fino alla **l. 69/2009**, che ha introdotto l’art. 2 *bis* nella l. 241/1990, sancendo così il diritto al risarcimento del danno da ritardo in sé (**lesione dell’interesse del soggetto alla conclusione tempestiva del procedimento**). 

La giurisdizione su questo tipo di risarcimento è devoluta in via esclusiva al G.A. *ex* art. 133, comma 1, c.p.a.; per quanto riguarda i termini per la proponibilità del ricorso, questi sono stabiliti in **120 giorni decorrenti dall’emanazione del provvedimento**, o comunque **dopo un anno dal decorso del termine di originaria conclusione del provvedimento** (art. 30, comma 4, c.p.a.). 

## Il danno da (illegittima) mancata aggiudicazione

Qualora il soggetto si dolga della **mancata aggiudicazione** e, pur in assenza di titoli certi sulla possibilità di vincere la gara, sulla base di un [[#Ammissibilità del giudizio prognostico a fini risarcitori|giudizio prognostico]] riesca a dimostrare che la sua offerta sarebbe stata sicuramente la migliore, con conseguente aggiudicazione dell’appalto, **non si tratta più di una perdita di *chance*, ma di una vera e propria mancata aggiudicazione**, in relazione alla quale si devono definire i criteri per il risarcimento del danno.  

### La valutazione equitativa

In applicazione dell'art. 1226 c.c. si ammette la possibilità di ricorrere ad una *valutazione equitativa*, essendo pressoché impossibile dimostrare l'esatta quantificazione del danno, anche perché l'onere della prova sarebbe in capo al ricorrente. In tale opera di dimostrazione, il privato può essere aiutato tramite il metodo acquisitivo (il privato ha l'onere di indicare gli elementi di prova, ma se non è accessibile dal ricorrente è il giudice ad intervenire per ottenere l'ostensione del documento; è una situazione che si può avere solo in caso di giudizio di legittimità, e non nelle altre situazioni in cui c'è il privilegio della P.A. – cui si applica il principio dispositivo puro, non temperato dal metodo acquisitivo). 

### La forfettizzazione al 10% (orientamento minoritario)

La forfettizzazione al 10% era prevista in origine dall'allegato F alla L.A.C., ed è stata poi ripresa dal Codice degli Appalti sia nel 2006 che nel 2016, per quanto riguarda l'onere risarcitorio da parte della Pubblica Amministrazione che recedesse da un contratto con il privato (10% dell'importo offerto a gara); questo criterio si riteneva quindi, per estensione, applicabile anche al risarcimento del danno del partecipante. 

In realtà, si tratta di una notevole distorsione, in quanto il sistema di forfettizzazione in questione è elaborato dal legislatore come **un indennizzo per un danno da atto lecito** (recesso da parte dell'amministrazione); il danno dell'imprenditore illegittimamente escluso è invece **un danno da fatto illecito**, e pertanto non troverebbe applicazione il criterio del 10%.

La giurisprudenza, però, fa riferimento al danno subito e provato di cui al 124 c.p.a., e per questo il danno sarebbe risarcibile solo se provato sia nell'*an* che nel *quantum* (previsione pleonastica); questa previsione non è però esclusiva della possibilità di un risarcimento forfettario ex art. 1226 c.c. (*criterio dell'utile d'impresa*). 

## Risarcimento delle spese di partecipazione alla gara

Parte della giurisprudenza è favorevole al risarcimento delle spese di gara, computandole nella spesa sostenuta dall'imprenditore per la partecipazione al bando; altra parte della magistratura, invece, ritiene che siano da considerarsi come spese a fondo perduto, e che la loro compensazione quindi sia fonte di *overcompensation* (le spese di partecipazione non sono rimborsate nemmeno in caso di vittoria della gara, per cui l'imprenditore calcola e ricarica sull'offerta o altro modo di recuperare la somma – se si riconosce la possibilità di rimborso delle spese di partecipazione alla gara, ci sarebbe un eccesso di compensazione).

Una terza corrente, invece, non preclude a monte la questione della risarcibilità delle spese di partecipazione, distinguendo tra le due casistiche:
- se la doglianza è per *l'illegittima esclusione dalla partecipazione alla gara*, allora fa valere una forma di responsabilità precontrattuale (**interesse negativo** a non essere coinvolto in una trattativa inutile); 
- se, invece, il soggetto invece si duole di *non essersi aggiudicato la gara*, il ricorrente si duole di un **interesse positivo**, e quindi non ha diritto al rimborso delle spese di partecipazione. 

## Responsabilità civile della stazione appaltante (art. 124 c.p.a.) – considerazioni di carattere processuale

L'art. 124 c.p.a. prevede il risarcimento se:
- il contratto è stato dichiarato inefficace *ex* artt. 121 e 122 c.p.a., ed è quindi possibile prevedere la nuova attribuzione del contratto quale forma di reintegrazione in forma specifica
- se non è stato annullato, può valutare la reintegrazione per equivalente monetario. 

Questa impostazione sembra reintrodurre **la pregiudiziale di annullamento**, ignorando la previsione di cui all'art. 30 c.p.a. che aveva consentito di superare la predetta pregiudiziale, configurando un sistema apparentemente binario (annullamento → reintegrazione in forma specifica; mancato annullamento → risarcimento per equivalente monetario), con la mutua esclusività delle previsioni. 

**Tale sistema potrebbe però entrare in crisi di fronte a danni ulteriori emersi nel corso del processo**, come, ad esempio, la **dichiarazione di inefficacia parziale** (in parte qua), per cui parte del contratto resta in piedi, e quindi deve essere risarcito per equivalente monetario. Altra ipotesi è quella del **danno da ritardo**: il ricorrente ottiene il bene della vita (*reintegrazione in forma specifica*), ma questo non esclude del tutto la possibilità di un risarcimento per equivalente monetario derivante dal danno da ritardo (lungo tempo trascorso tra aggiudicazione illegittima originaria ed ottenimento del bene della vita).

[^1]: Termine previsto proprio per limitare il rischio che un atto potesse essere impugnato durante tutto il periodo prescrizionale.
[^2]: Questo discorso non si applica nel caso in cui **la decisione di non impugnare sia frutto di una decisione discrezionale e non sindacabile**, in quanto l’interesse all’annullamento non è suscettibile di soddisfazione. 
